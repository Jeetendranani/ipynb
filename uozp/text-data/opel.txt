Nemško ministrstvo za promet je sporočilo, da bodo kmalu odpoklicali 100.000 Oplovih vozil, v katera naj bi vgradili nezakonito programsko opremo za prirejanje vrednosti izpustov.

Nemški zvezni urad za cestni promet (KBA) Opel obtožuje, da je v avtomobile vgradil programsko opremo za prirejanje dejanskih vrednosti izpustov. Po poročanju časnika Bild gre za modele insignia, zafira in cascada, proizvedene med letoma 2012 in 2017.

KBA je skupaj s policijo v ponedeljek sprožil preiskavo družbe Opel. Višja preiskovalka Nadja Niesen je sporočila, da je Opel obtožen prodaje avtomobilov z nezakonito programsko opremo, šlo pa naj bi za okoli 95.000 vozil, prodanih v Evropi. "Po odkritju naprave za izklop v sistemu za prečiščevanje izpustov, ki je obravnavana kot nedovoljena, je uradni odpoklic neizogiben," je dodala.

Preiskovalci sumijo, da je naprava tako kot v Volkswagnovem primeru med testiranji prikazovala nižje vrednosti izpustov kot pri vožnji v realnem okolju.

Opel bo sodeloval, a zanika obtožbe
Pri Oplu zanikajo vse obtožbe, vendar so zagotovili, da v celoti sodelujejo z oblastmi. Znova so poudarili, da vsa njihova vozila ustrezajo zakonodaji. Glede odkrite naprave so zatrdili, da gre za tehnologijo, nujno za zaščito motorjev in njihovih delov. Opel je od marca lani v lasti francoskega proizvajalca PSA Peugeot Citroen.

Ministrstvo za promet je že julija napovedalo zaslišanje vodilnih pri Oplu v povezavi s tremi modeli glede ustreznosti euro 6 standardom izpustov, vendar je šlo po besedah Niesenove za druge modele in drugačne obtožbe.

Afera z goljufanjem na testih izpušnih plinov je izbruhnila, potem ko je nemški avtomobilski proizvajalec Volkswagen septembra 2015 priznal, da so v 11 milijonov vozil po vsem svetu vgradili programsko opremo, ki je na testih prikazovala nižje vrednosti izpušnih plinov. Reševanje te zagate je Volkswagen stalo že več deset milijard evrov.